article_type: statement
created_at: 2012-02-23 21:29:12
updated_at: 2012-02-23 21:29:12
author: 1
idea: 1
title: Lausunto lapseksiottamisesta annetun lain uudistamistarpeista
ingress:
Artiklassa korostuvat seuraavat velvoitteet: 

* ensisijainen huomio adoptiossa on kiinnitettävä lapsen etuun
* lapseksiottamisen vahvistaminen kuuluu toimivaltaiselle viranomaiselle, joka voi varmistua menettelyn lapsen edun mukaisuudesta (vanhempien/huoltajien suostumus sekä asianosaisten saama ottolapsineuvonta)
* kansainvälistä adoptiota harkitaan vasta, jos lasta ei voida sijoittaa sijaisperheeseen tai muutoin hoitaa lapsen omassa maassa
* kansainvälisen adoption kautta tulevalle lapselle taataan vastaavat turvatoimet kuin kansallisessa adoptiossa
* kaikin keinoin on varmistettava, ettei kansainvälinen lapseksiottaminen hyödytä asianosaisia taloudellisesti
* valtion tulee edistää kahden ja monenvälisiä sopimusjärjestelyitä varmistaakseen toimivaltaisten viranomaisten toiminnan eri maissa
---
body:
# Lapsiasiavaltuutettu pitää arviomuistiossa esitettyjä uudistuksia perusteltuina 

Lapseksiottamislain kokonaisuudistukselle on selkeä tarve.  Nykyinen laki on ollut voimassa yli kaksikymmentä vuotta. Vuonna 1997 on tehty osittaisuudistus. Laki ei toimi riittävän hyvin nyky-yhteiskunnassa, jossa perheet ovat monimuotoistuneet, parisuhteet  kansainvälistyneet sekä ulkomaiset adoptiot lisääntyneet. Suomen kansainväliset velvoitteet ja lapsen oikeudet ovat viimeisten 20 vuoden aikana täsmentyneet. Muissa pohjoismaissa adoptiolainsäädäntöä on vastikään uudistettu.   

Arviomuistio on laadittu asiantuntevasti ja siinä esitetyt keskeisimmät sisällölliset lapseksiottamislain uudistamistarpeet ovat perusteltuja. YK:n lapsen oikeuksien yleissopimusta ei tosin ole mainittu myös suomalaista päätöksentekoa ja adoptiohallintoa velvoittavana asiakirjana. 

Tärkeintä on uudistaa lainsäädäntöä kaikilta osin YK:n lapsen oikeuksien sopimuksen mukaisesti eli kunnioittaen lapsen edun ensisijaisuutta ja lasten yhdenvertaista kohtelua.  Muistiossa esitetystä poiketen, lapsiasiavaltuutettu katsoo, että adoptiolapsen vastaanottavat perheet tulee velvoittaa adoptiovalmennukseen kuten Ruotsissa ja Tanskassa on säädetty. 

Muistio on tehty juridisia perusteita painottaen. Lain jatkovalmistelussa on syytä hyödyntää laajapohjaista asiantuntemusta. Tällä tarkoitan lapsen kasvun ja kehityksen sekä lastensuojelun asiantuntemusta samoin kuin adoptioasioita hoitavien ammattilaisten ja järjestöjen asiantuntemusta. 

On lisäksi syytä huolehtia siitä, että lain henki rohkaisee vanhempia tarjoutumaan adoptiovanhemmiksi. Tutkimukset osoittavat lasten perhesijoituksen edut suhteessa lasten sijoittamiseen laitoksiin. Jos lapsi ei voi elää omien vanhempiensa kanssa, on hänelle ensisijaisesti turvattava vanhemmat sijais- tai adoptioperheessä. 
---
